# Basis van Computer Science

In deze module ga je aan de slag met computers! Want hoe werken die dingen nou eigenlijk? We bekijken de computer vanuit verschillende hoeken: welke onderdelen zitten er in een computer? Wat doen die onderdelen en hoe werken ze samen? En waarom heet het vak in het Nederlands eigenlijk Informatica? Heeft het iets met informatie te maken?

Deze module bestaat uit twee delen: eerst ga je op onderzoek uit naar de onderdelen. Je krijgt een computer en een paar schroevendraaiers met als doel zo veel mogelijk uit te vinden over de onderdelen die in deze computer zitten. (Dit doen we dus tijdens een fysieke les, zorg dat je erbij bent!) Voor het tweede deel ga je weer op onderzoek uit, maar nu de diepte in! Je kiest zelf een onderwerp dat te maken heeft met de computer, bijvoorbeeld een specifiek onderdeel of een bijzondere computer, en pluist dat helemaal uit. Je resultaten verwerk je in een zelfgekozen vorm.

## Deel 1. Een computer analyseren

Je krijgt een computer en een paar schroevendraaiers. Probeer zo veel mogelijk uit te vinden over de computer en alle onderdelen. Je mag alles losschroeven en open maken, maar aan het eind van de les moet alles wel weer in elkaar zitten! Maak dus veel foto's tussendoor, zodat je precies terug kunt kijken waar elk onderdeel vandaan kwam en waar dat ene stekkertje nou nog maar weer in zat...

Je houdt een document bij met je bevindingen en foto's van alle onderdelen die je hebt gevonden. Tip: met Word op je telefoon kun je makkelijk foto's invoegen. Hieronder een paar vragen om je op weg te helpen in je onderzoek:

- Welke onderdelen zitten in deze computer?
- Hoe heten deze onderdelen?
- Welke rol spelen deze onderdelen?
- Met welke andere onderdelen is dit onderdeel verbonden en waarom zou dat zo zijn?
- Weet je even niet wat een onderdeel is of doet: vraag Google eens. Het invoeren van een code, die op een zwart blokje staat, kan een wereld voor je openen.

Deze opdracht kun je handig in tweetallen doen: iemand houdt de schroevendraaier vast, terwijl de ander overal foto's van maakt. Wissel wel af, zodat jullie er beide echt mee aan de slag zijn geweest! Alleen werken is ook toegestaan.

Als je meer structuur nodig hebt om op onderzoek te gaan, gebruik dan het bestand [Opdracht 1.docx](Opdracht%201.docx) als leidraad voor je verslag. Dan weet je zeker dat je alle belangrijke onderdelen hebt gevonden!

## Deel 2. Verdieping

Je voert een onderzoek uit naar een onderwerp dat iets met de basis van computer science te maken heeft.   Dit onderzoek doe je alleen, of in 2- of 3-tallen. Het onderwerp bepaal je in overleg met je docent. Je kunt bijvoorbeeld in een van de volgende onderwerpen duiken:

- Een specifiek onderdeel van de computer, zoals de videokaart, de CPU, het werkgeheugen, etc.
- Een speciale computer, bijvoorbeeld een die historisch significant is of juist een type dat nog in ontwikkeling is, zoals de quantumcomputer.
- Meer theoretische onderwerpen, zoals informatietheorie of Turing machines.

Om je bevindingen te presenteren maak je een product naar keuze. Dat mag van alles zijn, zolang het de inhoud maar goed overbrengt. Je mag een verslag schrijven, maar een video is ook leuk. Stripverhalen, tekeningen, posters, dansvoorstellingen, goocheltrucs, websites of Wikipedia-artikelen (als die nog niet bestaat) zijn ook allemaal welkom!

Het is bij deze opdracht belangrijk dat je je bronnen vermeld. Dat betekent niet dat je uit deze bronnen mag kopiëren, dat zou plagiaat zijn. Pleeg geen plagiaat! Dus kopieer geen teksten van internet, steel geen plaatjes met copyright, etc. Je mag alleen origineel, eigen werk inleveren. De bronnen waar je je informatie vandaan hebt gehaald vermeld je in een vorm die bij jouw product past. In een verslag is dat een bronnenlijst, maar een apart bestand mag ook als dat beter werkt bij jouw vorm. Welke webpagina's heb je gelezen? Welke video's heb je bekeken? Welke personen heb je geïnterviewd? Zorg dat deze allemaal terug te vinden zijn in je bronnenlijst!

### Beoordeling

Je product wordt beoordeeld op drie punten:

- De inhoud (6 punten)
  - Is de inhoud juist? Alleen globaal, of kloppen ook de details?
  - Hoe diep ga je in op het onderwerp? Vermeld je relevante details?
- De vorm (3 punten)
  - Gebruik je een creatieve vorm?
  - Sluit de vorm aan op het onderwerp? Brengt het de inhoud duidelijk over?

Je cijfer wordt bepaald door 1 + punten voor inhoud + punten voor vorm.

## Inleveren en eindbeoordeling

- Zorg dat de namen van alle groepsgenoten duidelijk in het product staan, zowel voor deel 1 als deel 2. De groepen hoeven daar niet overeen te komen, maar dat mag natuurlijk wel.
- Iedereen levert het product van deel 2 en het verslag van deel 1 zelf in op de [app.q-highschool.nl](https://app.q-highschool.nl). Als je met z'n drieën werkt, krijgen we dus drie kopieën van jullie product.
- Lever het verslag en je product in één keer in als een .zip-bestand. [Kijk hier als je daar hulp bij nodig hebt.](https://informatica.q-highschool.nl/informatie/meerdere-bestanden-inleveren)

Je eindcijfer is het cijfer dat je voor deel 2 hebt gehaald, mits je verslag uit deel 1 voldoende is. Als het verslag uit deel 1 ondermaats is, kun je maximaal een 5 als eindcijfer krijgen.